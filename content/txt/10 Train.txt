இரயில் பயணங்கள் எப்போதும் இனிமையானவை.  நீண்ட பயணம்.  வழியெங்கும் வேடிக்கை பார்க்கலாம்.  வண்டியில் நடக்கலாம்.  உணவு உண்ணலாம்.  உட்கார்ந்து விளையாடும் விளையாட்டுகள் விளையாடலாம். பேசிக்கொண்டே போகலாம்.  இரயில் பயணம் ஓர் இனிய அனுபவம்.
அமெரிக்காவில் நான் இரண்டு முறை இரயில் பயணம் செய்துள்ளேன்.  சியாட்டிலில் இருந்து போர்ட்லாண்ட் சென்றோம்.  இரயில் நிலையத்துக்குக் குறித்த நேரத்தில் சென்றோம்.  எங்கள் இரயில் செல்லும் ஓடுபாதையைப் பார்த்து அங்கே சென்றோம்.  அங்கு இருந்த பயணச்சீட்டுப் பரிசோதகரிடம் எங்கள் பயணச்சீட்டைக் காட்டிச் சரி பார்த்துக் கொண்டோம்.  அவர் எங்களுக்கான இரயில் பெட்டியையும் எண்களையும் உறுதி செய்தார்.  எங்கள் உடைமைகளை வாங்கி இரயிலில் உடைமைகள் வைக்கும் இடத்தில் வைத்துவிட்டார்.  நாங்கள் எங்கள் நிறுத்தத்தில் இறங்கி அவற்றை மீண்டும் வாங்கிக்கொள்ளலாம் என்றார்.   பயணச்சீட்டுப் பரிசோதகர் உடை மிகவும் அழகாக இருந்தது.
 
இரயில் நிலையத்துக்கு என்று ஒரு வாசம் இருக்கும் போல இருக்கிறது.   இரயில் தண்டவாளங்கள், அவை ஒன்றோடு ஒன்று சந்தித்துப் பிரிவது பார்க்கப் பார்க்கச் சலிப்பதில்லை.  வண்டி போகும் வழியில் சுவர்களில் வரையப்பட்டிருக்கும் சுவரெழுத்துக்கள் (graffiti) எனப் புதிய காட்சிகள் கண்ணுக்குத் விருந்தாகத் தெரிந்தன.  கிராமங்களின் வழியாக வண்டி போகும் போது எங்களுக்குச் சில குழந்தைகள் கையசைத்தனர்.  நானும் அவர்களுக்குக் கையசைத்தேன்.  அது அவர்களுக்குத் தெரியுமா எனறு எனக்குத் தெரியவில்லை.
 
நாங்கள் சென்ற ஓர் இரயிலில் பெரிய சாளரப் பெட்டி (observation car) இருந்தது.  அந்தப் பெட்டியில் நாம் வானம், வயல் என முழுமையாக வேடிக்கை பார்க்க முடியும்.  அந்தப் பெட்டியில் பயணம் செய்தது ஒரு புதிய அனுபவமாக இருந்தது.  அதேபோல உணவகப் பெட்டி ஒன்று இருந்தது.  நாம் அங்குச் சென்று நமக்குத் தேவையான உணவைப் பெற்று அங்குயே அமர்ந்து உண்ணலாம்.  சூடான டீ, காபியும் கிடைத்தன.
இரயில் ஒவ்வோர் ஊராகச் செல்லச் செல்ல ஒலிபெருக்கியில் அந்த ஊரின் பெயர் விவரங்கள் வந்த வண்ணம் இருந்தன.  ஒவ்வொரு நிறுத்தமாக மக்கள் இறங்குவதும் ஏறுவதுமாக இருந்தனர்.  ஒவ்வொரு இரயில் நிலையமும் வெவ்வேறாக இருந்தன.  இது பயணத்தை இன்னும் சுவாரசியமாக மாற்றியது.
அமெரிக்க இரயில் பயணங்களைவிட எனக்கு இந்திய இரயில் பயணம் மிகவும் பிடிக்கும்.  பலமுறை இரவில் தூங்கிய வண்ணம் சென்றுள்ளேன்.  நன்றாகக் காலை நீட்டிப் படுத்துக்கொண்டு செல்லலாம்.  வண்டியின் தடக்தடக் சத்தம், கூவெனக் கூவும் ஓசை, சத்தம் செய்யும் மின்விசிறி என அந்த இரயில் பயணமே புதிய அனுபவமாக இருக்கும்.  வண்டியின் உள்ளேயே உணவுப் பொருட்களைக் கூவிக் கூவி விற்பார்கள்.  ஒவ்வொரு இரயில் நிறுத்தத்திலும் சாளரத்தின் வழியாக உணவுப் பொருட்கள் விற்பனை செய்வார்கள்.
இரயில் பெட்டியின் கதவு அருகில் நின்று வேகமாக வரும் காற்றை எதிர்கொண்டு வேடிக்கை பார்க்கலாம்.  ஆனால் அப்படி பயணம் செய்வது மிகவும் ஆபத்தானது எனவே எப்போதும், என் அப்பா, அம்மா உடன் இருக்கும்போது மட்டுமே கதவின் அருகே நின்று பயணம் செய்வேன்.
மலைப்பாதை வழியாகச் செல்லும் இரயில், கடலுக்கு அருகில் செல்லும் இரயில், குகைக்குள் செல்லும் இரயில் என நாம் செல்லும் பாதையைப் பொருத்து இரயில் பயணங்கள் இன்னும் சுவாரசியமாக மாறுகின்றன.  அமெரிக்காவின் ஒரு கோடியிலிருந்து மறு கோடிக்குப் பல நாட்கள் பயணமாகும் இரயில்களும் உண்டு.   சியாட்டிலில் இருந்து லாஸ் ஏஞ்சல், சிகாகோவில் இருந்து சியாட்டில், சான் பிரான்சிஸ், லாஸ் ஏஞ்சல், கிராண்ட் கேனியன் எனப் பல இரயில் தடங்கள் உண்டு.  இந்தப் பாதைகள் இயற்கை எழில் கொஞ்சும் பாதைகள்,  இவற்றை இரயிலில் அமர்ந்தவண்ணம் பார்த்துக்கொண்டு போவது இனிய அனுபவம்.
நெடும் பயணம் மேற்கொள்ளும் இரயில்கள் பல புதிய அனுபவங்களைத் தருகின்றன.  நகரத்தில் பயணம் செய்ய உதவும். ஒற்றை இருப்புப் பாதை (track) தொடர்வண்டி (mono rail), நகரப் பயணத் தொடர்வண்டி (metro train), சாலையில் ஓடும் டிராம் (trams) வண்டி எனப் பற்பல வண்டிகள் உண்டு.  அவை நகரத்தின் ஓர் இடத்திலிருந்து மற்றோர் இடத்துக்கு விரைவாகச் செல்ல உதவுகிறது.  
வழக்கத்துக்கு மாறாக இரண்டு தண்டவாளம் இல்லாமல் ஒற்றை இருப்புப் பாதையில் செல்லும் ஒற்றை இருப்புப் பாதைத் தொடர் வண்டிகள் பல ஊர்களில் இருக்கின்றன.  இவை ஓர் இடத்திலிருந்து மற்றோர் இடத்துக்கு மாறி மாறி சென்று வந்து கொண்டு இருக்கும்.  பொதுவாக இது உயர் பாலத்தில் செல்லும் வகையில்தான் இருக்கும்.  சியாட்டிலில் இந்த மோனா இரயில் (monorail) பயணித்துள்ளேன்.  குறைந்த தூரமே செல்லும் இதில் பயணித்து நகரத்தின் சாலை நெரிசலிலிருந்து தப்பித்தோம்.
நகரப் பயணத் தொடர்வண்டிகள், நகரத்துக்குள் எளிதில் ஓர் இடத்திலிருந்து அடுத்த இடத்துக்குச் செல்வதை எளிதாக்குகிறது.  சாலைப் போக்குவரத்தில் உள்ள வாகன நெரிசல் இல்லாமல் குறித்த நேரத்துக்குச் சென்றுவர இந்தத் தொடர்வண்டிகள் மிகவும் உதவி புரிகிறது.  பல முறை இந்தவகைத் தொடர்வண்டியில் பயணம் செய்துள்ளோம்.  பயணத்தைவிட நாங்கள் செல்ல வேண்டிய இடத்தில்தான் எங்கள் கவனம் இருக்கும்.  எனவே இந்த இரயில்பற்றி அதிகம் அக்கறை கொண்டதில்லை.
சாலைப் போக்குவரத்தின் ஊடே செல்லும் டிராம் வகை வண்டிகள் சுவாரசியமானவை.  இவற்றில் இரண்டு மூன்று பெட்டிகள் மட்டுமே இருக்கும்.  இரயில்போல இருக்கும் ஆனால் மகிழுந்துபோலச் செல்லும்.  எளிய மணிச் சத்தம்.  சில இருக்கைகள்.  தனக்கான சாலை என டிராம் மிகவும் சுவாரசியமானது.  இதில் பயணம் செய்வது எனக்கு மிகவும் பிடிக்கும்.
