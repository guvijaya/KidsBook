ஹாலோவின் பண்டிகை எனக்கு மிகவும் பிடிக்கும்.  இப்பண்டிகை அக்டோபர் 31 அன்று கொண்டாடப்படும் ஒரு திருவிழா.  நிறைய இனிப்பு மிட்டாய்கள் கிடைக்கும், புதிய வித்தியாசமான உடை கிடைக்கும்.  நண்பர்களுடன் சேர்ந்து "உங்கள் மீது சேட்டை செய்யட்டுமா? இல்லை ஏதாவது இனிப்பு தருகிறீர்களா?" (trick or treat) என வீதி வலம் வரலாம்.  ஹாலோவின் கொண்டாட்டம் நிறைந்ததாக இருக்கும்.  நான் ஒவ்வொரு ஆண்டும் ஹாலோவின் பண்டிகைக்காகக் காத்திருப்பேன்.
 
நாங்கள் ஒவ்வொரு ஆண்டும் சில பெரிய பரங்கிக் காய், பூசணிக் காய்களை வாங்குவோம்.  குடும்பமாக அனைவரும் சேர்ந்து  அதைச் செதுக்கி அதில் அழகான ஒரு முகம் கொண்டு வருவோம்.  கண், மூக்கு, வாய் என ஒவ்வொன்றாக வெட்டி அதை நிற்கவைத்துப் பார்ப்பது மகிழ்ச்சியாக இருக்கும்.  எங்கள் வீட்டு வாசலில் வைத்து அதற்குத் தகுந்தாற்போல விளக்கையும் போட்டு வைப்போம்.  பூசணி செதுக்கலுடன் சில பொம்மைகளையும் சேர்த்து வைப்போம்.  ஆரஞ்சு வண்ணத்தில்   பூசணியை வாசலில் வைத்தவுடன்  ஹாலோவின்  களை  வந்துவிடும்.
ஒவ்வொரு ஆண்டும் நான் புதிய ஹாலோவின் உடை வாங்குவேன்.  இந்த வருடம் பேட் மேன் வாங்க வேண்டும் என முடிவு செய்துவிட்டேன்.   ஹாலோவின் உடைகளுக்கு என்றே புதிய கடை வரும், அதில் பல உடைகள் கிடைக்கும்.  விதவிதமான ஹாலோவின் பொருட்களும் விற்பனைக்கு இருக்கும்.  சிலந்தி வலைகூடக் கிடைக்கும்.  பற்பல முகமூடிகள் கிடைக்கும்.  கோரமான பற்கள், இரத்தக்கறை போன்ற உடைகள் எனப் பயமுறுத்தப் பயன்படும் பயங்கரமான பொருட்களும் இருக்கும்.  விதவிதமான சத்தமிடும் பொம்மைகள், பேய் போன்ற உடை என அந்தக் கடையே படு பயங்கரமாக இருக்கும்.
 
எங்கள் பள்ளியிலும் ஹாலோவின் கொண்டாடுவோம். மாணவர்கள் நாங்கள் அனைவரும் ஹாலோவின் உடையை அணிந்துகொள்வோம், எங்கள் ஆசிரியர்கள் மற்றும் பள்ளி ஊழியர்கள் அனைவரும் ஹாலோவின் உடையில் இருப்பார்கள்.   நாங்கள் அனைவரும் சேர்ந்து ஒரு குழுப் புகைப்படம் எடுத்துக்கொள்வோம்.  அது மிகவும் மகிழ்ச்சி நிறைந்ததாக இருக்கும்.
மாலை வீட்டுக்கு அருகில் உள்ள நண்பர்கள் அனைவரும் சேர்ந்து, எங்கள் பகுதியில் உள்ள வீடுகளுக்குச் சென்று இனிப்பு மிட்டாய் சேகரிப்போம்.  விதவிதமான மிட்டாய்கள் கிடைக்கும்.  கூடைநிறையச் சேகரமாகும் மிட்டாய்கள் இரண்டு மாதத்துக்கு வீட்டில் இருக்கும். தின்னத் தின்ன தீராத அளவுக்கு மிட்டாய் கிடைக்கும்.  எனக்கு மிகவும் பிடித்த சினீக்கர்ஸ் (Snickers) மிட்டாய்களை நான் முதலில் தின்று தீர்த்துவிடுவேன்.
எங்கள் பகுதியில் ஒரு வீட்டில் பேய், ஆவி, மரத்தில் தொங்கும் எலும்புக்கூடு,  பேய் சத்தம் எனப் படுபயங்கரமாகச்  செய்திருந்தார்கள்.  நாங்கள் அந்தப்பக்கம் செல்லும்போது அது நடமாட்டத்தை உணர்ந்து சத்தம் எழுப்பும்.  இரவு வேளையில் அந்த விளக்கு ஒளியும், ஒலியும் திகிலை ஏற்படுத்தும்.  பூனை, ஆந்தை, வௌவால், சூனியக்காரி, அரக்கன், ஆவி, பிசாசு, இரத்தக்கறை, எலும்புக்கூடு எனப் பல பொம்மைகளை வைத்து நம்மை பயமடைய வைப்பார்கள்.  ஆனால் அவர்கள் வீட்டுக்குச் சென்றால் பொதுவாக எல்லோருக்கும் மிட்டாய் வழங்கிவிடுவார்கள். 
ஹாலோவின் நாட்களுக்கு என்று சில புளிப்பு மிட்டாய்கள், வித்தியாசமான மிட்டாய்கள் கிடைக்கும்.  அவற்றை ஒன்று இரண்டை சுவைப்பேன்.  பள்ளியிலும் நாங்கள் ஒருவருக்கு ஒருவர் இனிப்புகளை வழங்கி மகிழ்வோம்.  வண்ணமயமாக இருக்கும் ஹாலோவின் எப்போதும் ஆனந்தமே.
