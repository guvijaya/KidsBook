வீட்டில் செடிகள் இருப்பது அழகு.  புத்தம் புதிதாய் இலைகள்.  புதிய மொட்டுகள், புதிய பூக்கள் எல்லாமே அழகு.  காய்ந்து உதிரும் இலைகூட அழகுதான்.  தொட்டியில் வைக்கும் செடிகள் ஓர் அழகு என்றால் தோட்டத்தில் மண்ணில் இருக்கும் செடிகள் இன்னும் அழகு.  விதவிதமான செடிகளோடு இருப்பது மகிழ்வைத் தரும்.  எங்கள் வீட்டில் பலவிதமான ரோஜாச் செடிகள் இருக்கின்றன.  சாமந்திச் செடியும், ஓர் ஆப்பிள் மரமும் இருக்கிறது.  பசுமையான புல்வெளியும் உண்டு.  புல்வெளியைப் பசுமையாய் வைத்திருக்கக் கோடைக்காலங்களில் வாரத்துக்கு இரண்டு மூன்று முறை நீர் பாய்ச்ச வேண்டி இருக்கும்.
 
ஒவ்வோர் ஆண்டும், கோடை தொடங்கியதும், செடிகளை மீண்டும் பராமரிக்கத் தொடங்குவோம்.  அவற்றின் மண்ணை மாற்றி, எருவைச் சேர்த்து,  செடிகளை வெயில் படும் இடத்தில் வைத்து என்று செடிகளோடு ஏதாவது ஒன்றைச் செய்துகொண்டு இருப்போம்.   ஒவ்வோர் ஆண்டும் ஏதாவது ஒரு புதிய செடியை வாங்குவோம்.  புதுச் செடிக்கு சரியான இடம் பார்த்து அதற்காகக் குழி தோண்டி, வேர் முழுவதும் மண்ணில் புதையச் செய்வோம்.  புதிய மண் போட்டு அதற்கு நீர்விட்டு வைப்போம்.  அடுத்த சில நாட்கள் கண்காணித்து, அந்தச் செடி உயிர் பெற்று வளர்வதை உறுதி செய்வோம். 
 
தோட்டத்தில் புதிய மண் போட்டு புதிய மண் மேட்டை உருவாக்குவோம்.  அதில் தக்காளி, பீன்ஸ் போன்ற காய்கறிகளைப் பயிரிடுவோம்.   மண், உரம், நீர் எனறு பார்த்துப் பார்த்துப் பராமரித்து வருவோம்.  ஒரே மாதத்தில் அவை வளர்ந்து காய்களைக் கொடுக்கும்.  ஒவ்வோர் ஆண்டும் நாங்கள் இதை வாடிக்கையாகக் கொண்டுள்ளோம்.  கோடையில் எங்கள் வீட்டுத் தோட்டத்துக் காய்கறிகள்ப் பறித்துச் சமைத்து உண்பது கொண்டாட்டமே.   
இந்தக் காய்கறிகளைப் பயிரிட நிறைய உழைக்க வேண்டி இருக்கும்.  தொடர்ந்து கண்காணித்து, நீர் பாய்ச்சி,  களை எடுத்து கண்ணும் கருத்துமாகப் பராமரிக்க வேண்டும்.  ஒருசில செடிகளைப் பராமரிக்கவே இத்தனை உழைப்பு தேவைப்படுகிறது.  நாம் தினம் உண்ணும் உணவை உற்பத்தி செய்யும் விவசாயிகள் எத்தனை உழைக்க வேண்டி இருக்கும்?  அவர்களுக்கு நன்றி சொல்ல வேண்டும்.  மிகப்பெரிய பண்ணை நிலங்களைப் பராமரிப்பது சவாலான செயல்.  விவசாயிகளின் உழைப்பால் நமக்கு நல்ல காய்கறிகள், தானியங்கள் கிடைக்கின்றன.
விவசாயம் நன்றாக அமைய நிலம், நீர், காற்று, மழை. சூரியன் என அனைத்தும் தேவை.  நாம் பொங்கல் பண்டிகையை உழவர் திருநாளாகக் கொண்டாடுகிறோம்.  அன்று சூரியனுக்கு நன்றி தெரிவிப்போம்.  விவசாயம் செய்வதற்கு உதவும் உழவு மாட்டுக்கும் நன்றி சொல்வார்கள்.  நாம் அனைவரும் உழவர்களை நன்றியோடு நினைவு கூர்ந்து பொங்கலைக் கொண்டாடுவோம்.
