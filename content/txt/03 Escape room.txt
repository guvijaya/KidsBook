தப்பிக்கும் அறை என்று ஓர் இடம் இருக்கிறதாம்.  அங்கே நம்மை ஓர் அறையில் விட்டுவிடுவார்கள்.  அந்த அறையில் நாம் தப்பிக்க ஒரு புதிர் இருக்கும்.  அந்தப் புதிரை நாம் விடுவித்து அடுத்த அடுத்த அறைக்குச் செல்ல வேண்டும்.  இப்படிப் பல அறைகளைத் தாண்டி வரவேண்டும்.  இது ஒருமணி நேரக் குழு விளையாட்டு.  காணொளி எல்லாம் இல்லை.  எல்லாம் உண்மையான பொருட்கள்.  இப்படி ஒரு விளையாட்டு இடம் இருக்கிறது என்று கேட்டது முதல் எனக்கு அங்குப் போகவேண்டும் என்ற ஆசை வந்துவிட்டது.
குளிர், மழை நாட்களில் வெளியில் விளையாடுவது, ஊர் சுற்றுவது முடியாது.  அதுபோன்ற நாட்களில் இந்தப் புதிர் வீட்டுக்குப் போகலாம் என்று அப்பா சொல்லிவிட்டார்.  நான் இந்தப் புதிர் வீட்டுக்குப் போவதற்காகக் காத்திருந்தேன்.  நாங்களும் எங்கள் நண்பர் குடும்பமும் சேர்ந்து போக ஏற்பாடு ஆனது.  இதுபோன்று இரண்டு குடும்பங்கள் சேர்ந்து போகும்போது நான் என் நண்பனின் வாகனத்தில் பயணம் செய்வேன்.  நாங்கள் வண்டியில் பேசிக்கொண்டே செல்ல முடியும்.  குழந்தைகள் எல்லோரும் ஒரு வண்டியில் செல்வோம்.
எப்போதும் திரையின் முன் அமர்ந்து காணொளி காண்பதைவிட இதுபோன்று குடும்பத்துடன், நண்பர்களுடன் செல்வது எனக்குப் பிடிக்கும்.   பயணம் செய்யும்போது நாங்கள் எல்லோரும் வண்டியில் கூடிப் பேசிச் செல்வது நன்றாக இருந்தது.   இலலித் இந்த புதிர் அறை பற்றி ஆராய்ச்சி செய்து இருந்தான்.  நாங்கள் புதிர் அறைக்குப் போனதும் ஒரு கதை சொல்வார்கள்.  நாம் அந்தக் கதையில் இணைந்து அதன் புதிர்களை விடுவிக்க வேண்டும்.  ஒருமணி நேர அவகாசம்.  ஒவ்வோர் அறையும் வெவ்வேறு மாதிரி இருக்கும்.  அறையில் பல பொருட்கள் இருக்கும்.  அந்தப் பொருட்கள்தான் நமக்கான குறிப்பு.  நாம் எல்லோரும் துப்பறிவாளனாக மாறி விடைகாண வேண்டும்.  ஒருமணி நேரத்தில் நாம் விடைகாண முடியவில்லை என்றால், கதவுகளைத் திறந்து நம்மை விடுவித்து விடுவார்கள்.
 
அந்த அறை எப்படி இருக்கும், எந்த மாதிரியான புதிர்கள் இருக்கும் என்று அறிய எங்களுக்கு ஆர்வமாக இருந்தது.  சவித்தூர் “இது புதிர் அறையா? இல்லை தப்பிக்கும் அறையா?” என்று கேட்டான்.  இரண்டும்தான் என்றான் இலலித்.  இதில் மாட்டிக்கொண்டால் புதிர் அறை, இந்தச் சவாலை விடுவித்தால் அது தப்பிக்கும் அறை என்று அவன் சொல்ல அனைவரும் பெரிதாகச் சிரித்தார்கள்.
 
நாங்கள் அனைவரும் புதிர் அறைக்கு வந்து சேர்ந்தோம்.  உள்ளே சென்று அனைவரும் அனுமதிச் சீட்டு பெற்றுக்கொண்டோம்.  எங்களுக்கு அறை எண் 4 கொடுத்து, அனைவரையும் உள்ளே அனுப்பிக் கதவை மூடிவிட்டார்கள்.  நாங்கள் ஆறு குழந்தைகள், நான்கு பெரியவர்கள் என பத்துபேர் இருந்தோம்.  அந்த அறையில் பல படங்களும் சில சிலைகளும் இருந்தன.  முதல் அறை மிகவும் எளிமையாக இருந்தது.  ஒரு பொம்மையின் அடியில் சாவி இருந்தது, அதைவைத்து அடுத்த அறையைத் திறந்துவிட்டோம்.  அதற்கு அடுத்த அறைகள் கொஞ்சம் சிரமமாக இருந்தது.  ஒலியை ஓர் இடத்தில் அடித்து, சில இடங்களில் தட்டி, பொருட்களைக் கொஞ்சம் நகர்த்தி என நாங்கள் பல முயற்சிகள் செய்துதான் அடுத்த அடுத்த அறைக்குச் சென்றோம்.  ஆனால் நாங்கள் எல்லோரும் நிறையப் பேசினோம்.  கலந்து பல முயற்சிகள் செய்தோம்.  நிறைய முயற்சிகள் தோல்வியில் முடிந்தன.  ஒருவழியாக நாங்கள் நான்கு அறைகளைக் கடந்தோம்.  அதற்குள் ஒருமணி நேரம் முடிந்து விட்டது.
இந்த அனுபவம் மிகவும் நன்றாக இருந்தது.  மிக விரைவில் முடிந்துவிட்டதைப் போல உணர்ந்தோம்.  எல்லோரும் மீண்டும் வரவேண்டும் என்று ஆசைப்பட்டோம்.  நிறையப் பேசிப் பேசி எல்லோருக்கும் பசிக்க ஆரம்பித்துவிட்டது.  அடுத்து எல்லோரும் சப்வேயில் (Subway) சென்று சாப்பிடலாம் என முடிவுவெடுத்து அனைவரும் புறப்பட்டோம்.
எல்லோரும் கூடிப் பயணித்து, புதிர் அறையில் நிறையப் பேசி, ஒன்றாக அமர்ந்து உண்டு என முழுப் பயணமும் எனக்கு மிகவும் பிடித்தது.  இந்தப் பயண நினைவு நீடித்து இருக்கும் என நினைக்கிறேன், இதுபோன்ற விளையாட்டுக் கூடத்திற்கு அடிக்கடி வருவதில்லை.  இதன் அனுமதிக் கட்டணம் அதிகம் என அம்மா சொன்னார்கள்.  இங்கு வந்ததில் குழுவாக இயங்குவது, புதிர்களை எதிர்கொள்ளும் ஆற்றல், குழுவாகச் சிந்திப்பது எனப் பல திறன்களைச் செயல்படுத்த முடிந்தது என அம்மா சொன்னார்கள்.
விளையாட்டு உடல்வலிமையை மட்டும் இல்லாமல் மனவலிமையையும் தரக்கூடியது.  அனைவருடன் சேர்ந்து ஒன்றாக ஒரு செயலைச் செய்து முடிப்பதில் கிடைக்கும் ஆனந்தம் சிறப்பானது. தனியாக வெற்றி பெறுவதை விடக் கூட்டாகப் பெரும் வெற்றி மிகவும் இனிமையானது.
