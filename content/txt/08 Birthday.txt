என் பிறந்தநாள் வருவதற்கு ஒரு வாரத்துக்கு முன்பே நான் அப்பா, அம்மாவிடம் என் பிறந்தநாள் கொண்டாட்டம் பற்றிக் கேட்க ஆரம்பித்து விடுவேன்.  என்னுடைய பிறந்தநாள் குளிர்காலத்தில் என்பதால் அதை உள் அரங்கிலும் என் தம்பியின் பிறந்தநாள் கோடையில் என்பதால் அது வெளி அரங்கிலும் கொண்டாடுவது வழக்கம்.  பிறந்தநாள் கொண்டாட்டத்துக்கு நண்பர்கள் அனைவரையும் அழைப்போம்.  அனைவரும் பரிசுப் பொருட்கள் கொடுப்பார்கள்.  பல நேரங்களில் அவை புதிய விளையாட்டாக இருக்கும்.  நாங்களும் பிறந்த நாளுக்கு வந்த அனைவருக்கும் நினைவுப் பரிசு கொடுப்போம்.
என்னுடைய பிறந்தநாள் உள்ளரங்கில் என்பதால் ஒவ்வோர் ஆண்டும் புதுப்புது இடத்தைத் தேர்ந்தெடுப்போம்.  ஓர் ஆண்டு குதித்து விளையாடும் அரங்கில் (bouncing house) கொண்டாடினோம்.  அதில்  சறுக்கி விளையாட, குதித்து விளையாட வசதிகள் இருந்தன.  மற்றொரு ஆண்டு மோதும் மகிழுந்து (dashing bumper cars) அரங்கில் கொண்டாடினோம்.  நண்பர்கள் அனைவரும் வண்டி ஓட்டி மகிழ்ந்தோம்.  ஓர் ஆண்டு கால்பந்து உள்ளரங்கில் (indoor soccer field) கொண்டாடினோம்.  அனைவரும் கால்பந்து விளையாடிக் கொண்டாடினோம்.  
 
என் தம்பியின் பிறந்தநாளை எப்போதும் ஏதாவது ஒரு பூங்காவில் கொண்டாடுவோம்.  அவனுக்கு பூங்காவில் கொண்டாடுவது பிடிக்கும்.  நிறைய பலூன், உணவு, ஓடி விளையாட இடம் என இருப்பதால் நாங்கள் அவன் பிறந்தநாளை நெடுநேரம் அங்கே கொண்டாட முடியும்.  உள் அரங்கில் குறிப்பிட்ட நேரத்துக்குள் நாங்கள் வெளியேற வேண்டி இருக்கும்.  ஆனால் அந்தக் கவலை வெளி அரங்கில் இல்லை.  
ஒவ்வோர் ஆண்டும் புதுப்புது வடிவில் கேக் வாங்குவோம். நான் கார்ஸ் (Cars), சூப்பர் ஹீரோ (Super Hero), போக்கிமான் (Pokemon), ஜேக் பைரேட்ஸ் (Jake-Pirates) போன்ற வடிவங்களில் கேக் பெற்றேன்.  ஒவ்வோர் ஆண்டும் எந்த வகையான கேக் பெறுவது என்று யோசித்து, கடையில் உள்ள பல வகைகளில் ஒன்றைத் தேர்ந்தெடுப்பது என்பது மகிழ்வான செயல்.  கேக்கின் வடிவம் மற்றும் அதன் சுவையும் முக்கியம் அல்லவா? எனக்கு மாம்பழச் சுவை மிகவும் பிடிக்கும்.  ஒவ்வோர் ஆண்டும் நான் மாம்பழச் சுவையுடைய கேக்கையே தேர்ந்தெடுப்பேன்.
 
எங்கள் இருவரின் பிறந்தநாள் அன்றும் அப்பா தமிழகத்தில் இருக்குமொரு குழந்தைகள் காப்பகத்துக்கு அன்றைய உணவுக்கான செலவை ஏற்றுக்கொள்வார்.  நூற்றுக்கும் மேற்பட்ட குழந்தைகள் தங்கிப் படிக்கும் அந்தக் காப்பகத்திலிருந்து ஒவ்வொரு ஆண்டும் புகைப்படம் வரும். அதை அப்பா எனக்குக் காண்பிப்பார். என்னுடைய பிறந்தநாள் அன்று அவர்கள் அனைவருக்கும் உணவு வழங்குவது எனக்கு மகிழ்ச்சி அளிக்கிறது.  நான் பதின்ம வயது வந்ததும் பிறந்தநாள் கொண்டாடுவதாக இல்லை.  ஆனால் நிச்சயம் இந்தக் காப்பகத்தில் கொண்டாடும் வழக்கத்தைத் தொடர வேண்டும் என்று என் அப்பாவிடம் கூறிவிட்டேன்.
