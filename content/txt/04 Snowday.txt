குளிர்காலம் தொடங்கிய உடன் நான் பனிவிழும் நாளுக்காய்க் காத்திருப்பேன்.  பனி மெல்லப் பறந்து விழுவது அழகாக இருக்கும்.  காற்றில் அது மிதந்து மெதுவாக அங்கும் இங்கும் அசைந்து விழும்.  சில நேரங்களில் வேகவேகமாக மழைபோலப் பொலபொலவென விழும்.   பனி விழவிழத் தரை கொஞ்சம் கொஞ்சமாக வெள்ளைப் படலமாக மாறும்.  வீட்டின் கூரை, மரத்தின் கிளைகள், சாலை, புல்வெளி எனப் பார்க்கும் இடமெல்லாம் வெள்ளையாக மாறும்.
பனி விழும் நாள் வாகனத்தில் பயணம் செய்யும்போது, முன் கண்ணாடியில் பனி வந்து விழுவது, பார்க்க அழகாக இருக்கும்.  அந்தப் பனியை வாகனத்தின் முகப்புத் துடைப்பான் தள்ளிவிடப் பனி மீண்டும் மீண்டும் வந்து கண்ணாடியில் பதியப் பார்ப்பதற்குப் பரவசமாக இருக்கும்.  காற்று முழுதும் துளித்துளியாய்ப் பனி பறந்துகொண்டு இருக்க எங்குப் பார்த்தாலும் புள்ளிபுள்ளியாய்த் தெரியும்.  பனி விழும்போது பயணம் செய்வது மிகவும் வித்தியாசமான அனுபவம்.
 
பனி விழுந்து சாலையெல்லாம் மூடியதும், நாங்கள் பனிப் பொம்மைகள் செய்யச் செல்வோம்.  பனியைக் குவித்து ஓர் இடத்தில் கொண்டுவந்து பெரிய உருண்டையான தலை,  கேரட்டை வைத்து மூக்கு, குழி செய்து கண்கள் என, ஒரு பனி மனிதனை உருவாக்குவோம்.  மகிழ்வாக விளையாடுவோம்.   அத்தனை பனியை ஒன்றுசேர்க்கும்போது கைகள் உறைந்து போகும்.   நாங்கள் குளிருக்கு ஏற்ற உடைகள் அணிந்திருப்போம்.  காலுக்கு முழங்கால்வரை உள்ள பெரிய காலணிகள், இரண்டு, மூன்று அடுக்கு உடை, கைக்கு உறை, தலைக்குக் கம்பளித் தலைப்பாகை என அனைத்து உடுப்புகளும் குளிருக்கு ஏற்றவாறு அணிந்திருப்போம்.  இருந்த போதிலும், பனியில் கொஞ்ச நேரம் விளையாடிய உடன் எங்கள் கை எல்லாம் உறைந்ததுபோல ஆகிவிடும்.  இருந்தாலும் பெரிய பனிப் பொம்மை செய்வதில் எங்கள் ஆர்வம் குறைவதில்லை.
எங்கள் வீதியில் பலரும் பனிப் பொம்மைகள் செய்வர். யார் பெரிய பொம்மை செய்கிறோம் என்று எங்களுக்குள் ஒரு செல்ல விளையாட்டுப் போட்டியே நடக்கும்.  நாங்கள் பொம்மை செய்துவிட்டு சற்று சாலையில் நடந்து செல்வோம்.  நண்பர்கள் பலர் ஒன்றுசேர்ந்து பேசியவாறே நடப்போம்.  ஒருவர்மீது ஒருவர் பனியைத் தூக்கி அடித்து விளையாடுவோம்.  சிலர் பனியில் சறுக்கிச் செல்ல பலகைகள் (snow slide) வைத்திருப்பார்கள்.  குழந்தைகளை அதில் வைத்து இழுத்துச் செல்வார்கள்.   எங்கள் சாலையே எங்களுக்குப் பனி விளையாட்டு மைதானமாக மாறிவிடும்.  பனிவிழும் நாள் ஆனந்தமாக இருக்கும்.
 
அடர்ந்த பனி விழுந்த சாலையில் ஒற்றை வண்டி சென்ற தடம் இருக்கும்.  சிலர் நடந்து சென்ற பாதச் சுவடுகள் இருக்கும்.  பலமுறை வாகனங்கள் செல்லச் செல்லப் பனி உருகி சேறுபோலக் கருப்பாகி, இறுகிப் பனிக் கட்டிகளாய் மாறிவிடும்.  இப்படியாகப் பனிக்கட்டிகளாய் மாறிய பனி சறுக்கும்.  வாகனங்களின் சக்கரங்கள் வழுக்கிச் செல்லும்,  நடக்கும்போது இது நம் சமநிலையைச் சோதிக்கும்.  எனவே இதுபோன்ற இறுகிய பனியின் மீது நடக்கும்போது கவனமாகச் செல்ல வேண்டியிருக்கும்.
 
வீட்டுச் சாளரத்திலிருந்து பனிவிழும் அழகைப் பார்ப்பது எனக்கு மிகவும் பிடிக்கும்.  ஒற்றை இலைகூட இல்லாத மரத்தில் ஒட்டி இருக்கும் பனி மெல்லக் காற்றில் அசையக் கீழே விழுவது அழகாக இருக்கும்.  சில நேரங்கள் பெரிய மரக்கிளையில் இருக்கும் பெரிய பனிப்பொதி மொத்தமாக விழும்போது சின்னதாய் மழை விழுவதுபோல இருக்கும்.   இப்படிப் பனி விழுந்து முடிந்தபின்னும் கொஞ்சம் கொஞ்சமாகப் பனி மரக்கிளை, வீட்டின் கூரை என ஒவ்வொரு தளத்திலிருந்தும் விழுந்து கொண்டே இருக்கும்.   சாலையில் உள்ள பனி மக்கள் நடப்பதாலும், வாகனங்களாலும் நசுங்கிக் கரைந்து ஓடும்.  எங்கள் பனிப் பொம்மைகளும் மெல்ல மெல்ல உருகும்.
பிரதான சாலைகளில் பனியை ஊர் நிர்வாகம் விலக்கி, சாலையைப் பயணம் செய்யத் தயார் செய்திருப்பார்கள்.  குவியல் குவியலாய்ப் பனியைச் சாலைகளின் ஓரங்களில் ஒதுக்கி இருப்பார்கள்.  இரண்டு பக்கமும் வெள்ளையும் கருப்பும் கலந்த கலவையாக குவியலாகப் பனி இருக்கும்.  பல நேரங்களின் இந்த வெள்ளைத் திட்டுக்கள் பல நாட்கள் அப்படியே இருக்கும்.  சில சாலைகளில் எப்சம் உப்பு (Epsom salt) தூவி விடுவார்கள்.  இது பனி தங்காமல் கரைந்து போக உதவும்.
வீட்டின் முன் உள்ள பனியை நானும் அப்பாவும் அகற்றுவோம்.  அவற்றை உந்தித் தள்ளி ஓரங்களில் போடுவது பெரிய வேலையாக இருக்கும்.  சற்று நேரம் செய்தவுடன் முதுகு வலி எடுப்பதுபோல இருக்கும்.  நாங்கள் ஓய்வு எடுத்து ஓய்வு எடுத்து அவற்றை அப்புறப்படுத்துவோம்.
பனிவிழும் முதல் நாள் அத்தனை மகிழ்ச்சியாக இருக்கும். அதுவே தொடர்ந்து பல நாட்கள் பெய்தால் வீட்டிலேயே முடங்கிப் போவதுபோல இருக்கும்.  பள்ளிக்கும் விடுமுறை அறிவித்து விடுவார்கள்.  எனவே ஒன்று இரண்டு நாள் மிதமான பனி இன்பம் தரும். தொடர்ந்து பல நாட்கள் பனி பெய்தால் இயல்பு வாழ்வு பாதிக்கப்படுகிறது.  ஆனாலும் ஒவ்வொரு வருடமும் பனி நாளுக்காய்க் காத்திருக்கிறேன்.  பனியோடு விளையாடுவது மகிழ்வே!
பனிவிழும் நாட்களில் நாம் ஓய்வு எடுத்துக்கொள்கிறோம்.  ஆனால் சாலைப் பராமரிப்பு, மருத்துவம் என அவசியப் பணிகளில் வேலை செய்பவர்கள் எத்தனை பனியாக இருந்தாலும் வேலைக்குச் செல்கிறார்கள்.  இதுபோன்ற இயற்கை சீற்றம் மிகுந்த நாட்களில் அவர்களின் பணி மிகவும் சவாலானதாக மாறுகிறது.  இந்தச் சவாலான பணியை எதிர்கொண்டு அவர்கள் உழைக்கிறார்கள்.   பனியைக் குறித்து மகிழும் நேரத்தில் அவசிய பணியாளர்களின் கடமைகளை நன்றியோடு எண்ணிப்பார்க்கிறேன்.
