நண்பர்கள் குடும்பங்கள் ஒன்றாகக் கூடி உணவு உண்டு மகிழ்வது கூட்டாஞ்சோறு ஒன்றுகூடல்.   பொதுவாக வார இறுதி நாட்களில் ஒருவர் வீட்டில் சந்திப்போம்.   ஒன்று கூடி உணவு உண்போம்.   குழு விளையாட்டுகள் விளையாடி மகிழ்வோம்.  சில நேரங்களில் ஒன்றாக அமர்ந்து திரைப்படம் பார்ப்போம்.   குழந்தைகள் நாங்கள் ஒரு குழுவாகவும் பெரியவர்கள் ஒரு குழுவாகவும் விளையாடுவோம்.   அனைவரையும் சந்தித்து ஒன்றாக சேர்ந்து விளையாடுவது மகிழ்ச்சியாக இருக்கும்.  பெரும்பாலான கூட்டாஞ் சோறு நிகழ்வுகள் நாளில் நாங்கள் அவர்கள் வீட்டிலேயே உறங்கி அடுத்த நாள்தான் வீட்டுக்கு வருவோம்.  
பல நேரங்களில் புதிய உணவு வகைகள் செய்வார்கள்.  ஒவ்வொருவரும் ஓர் உணவு செய்து கொண்டு வருவார்கள்.  ஒருவர் சாம்பார், ஒருவர் பொரியல், ஒருவர் இரசம் என ஒவ்வொருவரும் வெவ்வேறு உணவு செய்து கொண்டுவந்து கூடி உண்பதால் இதைக் கூட்டாஞ் சோறு என்கிறோம்.  சில நேரங்களில் உணவகங்களிலிருந்து சில உணவுகளை வரவழைத்துவிடுவார்கள்.  பொதுவாகக் கூட்டாஞ் சோறு குளிர்காலங்களில் வெளியில் செல்ல முடியாத நாட்களில்தான் நிகழும்.  மேசை முழுவதும் உணவின் அணிவகுப்பு இருக்கும்.  அத்தனை உணவு  வகைகளைப் பார்ப்பதற்கே ஆசையாய் இருக்கும்.
 
அனைவரும் ஒன்றுகூடி வட்டமாக அமர்ந்து ஒன்றாகப் பேசி உண்பது ஆனந்தமாக இருக்கும்.  சுடச் சுட தோசை, வடை, சப்பாத்தி எனத் தட்டில் சுவையான சாப்பாடு வரும்.  நாங்கள் எல்லோரும் கதை பேசிச் சாப்பிடுவோம்.  விதவிதமான சாப்பாடு இருக்கும்.  அனைவரும் நன்கு உண்டுவிட்டு விளையாடச் செல்வோம்.  சிலருக்கு உணவைவிட விளையாட்டில்தான் ஆர்வம் இருக்கும்.  சிலருக்கு உணவைச் சுவைப்பதில்தான் ஆர்வம் அதிகம்.  உணவுப்பிரியர்கள் வந்திருக்கும் எல்லா உணவையும் கொஞ்சம் சுவைத்துப் பார்த்துவிடுவார்கள்.  அனைவரும் சேர்ந்து பல குழு விளையாட்டுகள் விளையாடி மகிழ்வோம்.  வீட்டின் அருகில் பூங்கா இருந்தால் அங்குச் சென்று விளையாட முயல்வோம்.  சில நேரங்களில் வீட்டின் பின் உள்ள தோட்டத்தில் கிரிக்கெட், கூடைப் பந்து, இறகுப் பந்து  போன்ற விளையாட்டுகள் விளையாடுவோம்.
அனைவரும் சேர்ந்து உணவு, விளையாட்டு, அரட்டை என நிதானமாகப் பொழுதைக் கழிப்போம்.  ஒரு நல்ல ஓய்வை, மன மகிழ்வை அளிப்பதாகக் கூட்டாஞ் சோறு அமையும்.  பல நேரங்களில் கூட்டாஞ் சோறு முடிந்து திரும்புகையில் அடுத்த நாளைக்கான உணவும் கிடைத்துவிடும்.   வீட்டில் அடுத்த நாள் கூட்டாஞ்சோற்றில் மீதமான உணவே கிடைக்கும் என்பது சற்றுச் சோகமான செய்தி.  இருந்தாலும் அதுவும் சுவையான உணவாகவே இருக்கும்.
கூட்டாஞ் சோற்றுக்கு நண்பர்கள் வீட்டுக்குச் செல்லும்போது வாசற் கதவை திறந்து வாங்க! வாங்க! என அழைப்பார்கள்.  அதேபோல நாங்கள் புறப்படும்போது வாசல்வரை வந்து கையசைத்து வழியனுப்பி வைப்பார்கள்.  பல நேரங்களில் வாசலிலேயே நிறைய பேசிச் சிரிப்போம்.  விருந்தினர்களை நன்கு உபசரித்து அவர்களை மனநிறைவோடு அனுப்ப வேண்டும் என அம்மா, அப்பா சொல்வார்கள்.  அன்போடு அமையும் இந்தக் கூட்டாஞ்சோறு எப்போதும் பிரிய மனம் இல்லாமல்தான் முடியும்.
