பள்ளிப் பேருந்தில் போவது எனக்கு மிகவும் பிடிக்கும்.  எங்கள் பள்ளிப் பேருந்துகள் மஞ்சள்-ஆரஞ்சு நிறத்தில் இருக்கும்.    பல வழித் தடங்களில் பேருந்துகள் இயக்கப்படும்.  ஒவ்வொரு வழித்தடத்தையும் ஒரு வண்ணத்தின் பெயரால் அழைப்பார்கள்.  என் பேருந்து சிவப்பு வழித்தடம்.  ஒரு வழித்தடத்தில் பல பேருந்து நிறுத்தங்கள் இருக்கும்.  ஒவ்வொரு நிறுத்தமாக நின்று மாணவர்களை ஏற்றிக்கொண்டு பேருந்து பள்ளி வந்தடையும்.  
பேருந்து நிறுத்தத்துக்கு என் அப்பா அல்லது அம்மா என்னைக் கூட்டி வருவார்கள்.    மாணவர்கள் எல்லோரும் வரிசையில் பேருந்து நிறுத்தத்தில் காத்திருப்போம்.  பள்ளிப் பேருந்து நிறுத்தத்துக்குச் சரியான நேரத்தில்  வந்துவிடும்.  பேருந்து வந்ததும் அதில் அமைதியாக ஒருவர் பின் ஒருவராக ஏறி எங்கள் இருக்கையில் அமர்ந்துகொள்வோம்.  சாளரம் ஓரம் அமர்ந்தால் நான் அப்பா, அம்மாவுக்குக் கையசைப்பேன்.   கோடை நாட்களில் தாத்தா பாட்டிகளைப் பேருந்து நிறுத்தத்தில் காணலாம்.   நான் சற்றுப் பெரியவனானதும், அப்பா, அம்மாவின் துணை இல்லாமல் நானே பேருந்து நிறுத்தம் வந்து விடுவேன்.  என் நண்பனுடன் அமர்ந்து செல்வது எனக்குப் பிடிக்கும்.  அதனால் எப்போதும் அவன் அருகில் இடம் இருந்தால் நான் அங்கேதான் அமர்ந்துகொள்வேன்.
பள்ளிப் பேருந்தில் பல பாதுகாப்பு அம்சங்கள் உண்டு.  எல்லோரும் அவர் அவர் இருக்கையில் அமர்ந்த பிறகு, பேருந்தின் கதவு மூடும்.  பேருந்து நிறுத்தப்பட்டிருக்கும்போது வண்டியின் முன் பின் சிவப்பு விளக்கு ஒளிரும்.  அப்பொழுது மற்ற வாகனப் போக்குவரத்து நிறுத்தப்பட்டிருக்கும்.  பேருந்து புறப்படும்போது சிவப்பு விளக்கு நிறுத்தப்படும்.   பேருந்து நகரத்தொடங்கிய உடன், போக்குவரத்தும் வழக்கம்போல இயங்கத் தொடங்கும்.  எங்கள் பேருந்து ஓட்டுநர் மிகவும் நிதானமாகத்தான் பேருந்தை இயக்குவார்.  மிகுந்த வேகத்தில் எல்லாம் செல்லமாட்டார்.  நிறுத்தம் வரும்போது மெதுவாக வேகத்தைக் குறைத்து நிதானமாக வண்டியை நிறுத்துவார்.
 
மழைபொழியும் நாட்களில் நாங்கள் குடையுடன் காத்திருப்போம்.  குடையைப் பள்ளிப் பேருந்தில் எடுத்துச்செல்ல அனுமதி இல்லை.  எனவே அதை மடக்கிக் உடன் வந்திருக்கும் பெற்றோர் அல்லது தாத்தா, பாட்டியிடம் கொடுத்துவிடுவேன்.   
பனி பொழியும் நாட்களில் பேருந்து சில நிறுத்தங்களில் மட்டுமே நிற்கும், சில வழித்தடங்கள் மட்டுமே இயக்கப்படும்.  பனி நாட்களில் பயணம் செய்வது எனக்கு மிகவும் பிடிக்கும்.
நான் பொதுவாகச் சில நிமிடங்கள் முன்னதாகவே பேருந்து நிறுத்ததுக்குச் சென்றுவிடுவேன்.  ஆனால் சில நாட்கள், நான் தூங்கிவிட்டாலோ, ஏதோ காரணத்தினாலோ தாமதமாகிவிடும்.  அந்த நாட்களில் நான் ஓடிச் சென்று பேருந்தைப் பிடிக்க நேரிடும்.  நான் ஓடி வருவதை பின்பக்கக் கண்ணாடி வழியாக ஓட்டுநர் பார்த்தால் நிச்சயம் காத்திருந்து என்னை வண்டியில் ஏற அனுமதிப்பார்.  அப்படி ஓடிச் சென்று ஏறுவது எனக்குப் பிடிக்காது.   அதற்கு இரண்டு காரணங்கள்.  ஒன்று, எனக்குப் புத்தகப் பையுடன் ஓடுவதால் மூச்சு வாங்கும்.  இரண்டு, என்னால் எல்லோருக்கும் தாமதமாகிறதே என்கிற வருத்தம்.  அதனால் நான் தாமதமாகப் போவதைத் தவிர்ப்பேன்.
 
நன்றி நவில்தல் நாள் அன்று நாங்கள் அனைவரும், பேருந்து ஓட்டுநருக்கு வாழ்த்து அட்டையும் பரிசுப்பொருட்களும் தந்து நன்றி சொல்லுவோம்.  எங்களுக்காக ஒவ்வொரு பள்ளி நாளும் பயணம் செய்கிறார்.  அவரின் அன்புக்கும் உழைப்புக்கும் நன்றி சொல்வது மகிழ்ச்சி அளிக்கும்.   பண்டிகை காலங்களில் நாங்கள் அவருக்கு வாழ்த்துச் சொல்லுவோம்.  பேருந்தில் ஒலிபெருக்கி இருக்கும், அதன் வழியாகச் சில வேளைகளில் ஓட்டுநர் பேசுவார்.  
பேருந்து பள்ளியை அடைந்ததும், அனைவரும் வரிசையில் இறங்கி அவரவர் வகுப்பறைக்குச் செல்வோம்.   பேருந்து அடுத்த சுற்றுப் பயணத்துகுத் தயாராகும்.  நாங்கள் பள்ளி முடிந்து மீண்டும் பேருந்தில் ஏறி எங்கள் நிறுத்தத்துக்கு வருவோம்.  
பள்ளிப் பேருந்தில் பயணம் செய்வதுபோல் பொதுப் பேருந்தில் பயணம் செய்வதும் எனக்குப் பிடிக்கும்.  ஆனால் பொதுப் பேருந்தில் அதிகம் பயணம் செய்ய வாய்ப்பு கிடைக்கவில்லை.  நகரப் பேருந்து, சுற்றுலாப் பேருந்து, இரவுநேரப் பேருந்து எனப் பல பேருந்துப் பயணங்கள் பட்டியலில் இருக்கின்றன.  வாய்ப்பு கிடைக்கும்போது அவற்றில் பயணிப்பேன்.
