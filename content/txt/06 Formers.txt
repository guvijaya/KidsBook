கோடைக்காலங்களில் எங்கள் வீட்டுக்கு அருகில் உழவர் சந்தை அமைப்பார்கள்.    நாங்கள் ஒவ்வொரு ஆண்டும் ஒருமுறையாவது உழவர் சந்தைக்குச் செல்வோம்.  உழவர் சந்தையில் விவசாயிகள் தாங்கள் விளைவித்த பசுமையான காய்கறிகளை விற்பார்கள்.  பல கலைப் பொருட்களும் கிடைக்கும்.  உணவுக் கடைகளும் இருக்கும்.  இசைக் கருவிகள், அலங்காரப் பொருட்கள், கம்பளி ஆடைகள் கைவினைப் பொருட்கள் ஓவியங்களும் கூட இருக்கும்.    ஒரு கிராமத்துக்குச் சென்று வந்ததைப்போல உணர்வு வரும்.
எல்லாவற்றையும் சுற்றிப் பார்ப்பது நன்றாக இருக்கும்.  மேசையில் காய்கறிகளை அடுக்கி இருப்பார்கள். கூடாரங்கள் அமைத்திருப்பார்கள்.  விவசாயிகள் அவர்களின் வண்டியின் பின் பகுதியைக் கடையாக மாற்றி இருப்பார்கள்.  மாலையில் அவற்றை மீண்டும் வண்டியில் ஏற்றிச் சென்றுவிடுவார்கள்.  இப்படித் தற்காலிகக் கடைகள், தற்காலிகக் கடைவீதி என உழவர் சந்தை மிகவும் வித்தியாசமாக இருக்கும்.  வழக்கமாகப் பெரிய கடைகளுக்குச் சென்றுதான் காய்கறிகள் வாங்குவோம் ஆனால் இப்படி இயற்கையான சூழலில் விவசாயிகளிடம் நேரடியாக வாங்குவது ஒர் இனிய அனுபவம் ஆகும்.  
 
பெரிய கடைகளுக்கு வரும் காய்கறிகள் பல நிலைகளில் குளிர்சாதனப் பெட்டிகளில் அடைபட்டுச் சில நாட்கள் கழித்தே நம்மை வந்து அடைகின்றன.   விவசாயிகளிடம் இருந்து வரும் இந்தக் காய்கறிகள் நேற்றோ, சில நாட்களுக்கு முன்போ அறுவடை செய்ததாக இருக்கும்.  எனவே அவை புத்தம் புதிதாகப் பசுமையாக இருக்கிறது.  அவற்றில் நாங்கள் கூடை நிறையப் பழங்களும் காய்கறிகளும் வாங்குவோம்.  
சென்றமுறை நாங்கள் உழவர் சந்தையில் புதிய ரோஜாச் செடிகளை வாங்கினோம்.  அவற்றில் பூக்கள் முழுமையான சிவப்பு வண்ணத்தில் அடுக்குப் பூவாக இருந்தது.  இந்த முறையும் அதேபோன்ற ஒரு ரோஜாச் செடியை வாங்க வேண்டும் என்று நினைத்தோம் ஆனால் இம்முறை ரோஜாச் செடிகள் கிடைக்கவில்லை.
நானும் தம்பியும் உழவர் சந்தையில் ஒரு விளையாட்டு விளையாடுவோம்.  நான் காய்கறியின் பெயர் சொன்னால் அவன் அது எங்கே இருக்கிறது என்று கண்டுபிடிக்க வேண்டும்.  அவனுக்கு உருளைக் கிழங்குக்கும் தக்காளிக்கும் வித்தியாசம் தெரியாது.  கேரட்டையும் பீன்ஸையும் குழப்பிக்கொள்வான்.  அவனுடைய இந்தக் குழப்பம் எனக்கு மிகவும் வியப்பாக இருக்கும்.  உருளை மஞ்சள் நிறத்தில் வடிவம் இல்லாமல் இருக்கும்.  தக்காளி சிவப்பாக அழகாக இருக்கும். இப்படி இரண்டும் வேறுவேறு மாதிரி இருந்தும் குழம்புவான்.  கேரட் சிவப்பு, பீன்ஸ் பச்சை, ஆனால் அதிலும் அவனுக்குக் குழப்பம்.  ஆனால் ஒன்று அவனுக்குப் பூசணிக்காய், காலிஃளவர் இவற்றில் எல்லாம் குழப்பம் இல்லை.
சந்தையில் கிடைக்கும் வகைவகையான பெர்ரிப் பழங்கள் எங்களுக்குப் பிடிக்கும்.  நாங்கள் நிறைய பெர்ரி பழங்கள் வாங்குவோம்.  சிலவேளைகளில் மாம்பழம்கூடக் கிடைக்கும்.   ஆப்பிள் பழங்களில் பல புதிய வகைகள் கிடைக்கும்.  பீச் பழங்களையும் (peach fruits) நாங்கள் விரும்பி வாங்குவோம்.  உழவர் சந்தைக்குச் சென்று வந்த வாரம் எங்கள் வீட்டில் அதிகப் பழங்கள் சேர்ந்துவிடும், அடுத்த இரண்டு வாரங்களுக்குப் பழங்கள் தான் எங்களுக்கு நொறுக்குத் தீனி.
சில நேரங்களில் ஏதாவது இசை நிகழ்ச்சியோ பொழுதுபோக்கு வேடிக்கையோகூட அங்கு நிகழும் அதைச் சற்று நேரம் அமர்ந்து பார்த்துவிட்டு வருவோம்.  கோடையில் உழவர் சந்தைக்குச் செல்வது என்பது எங்களுக்கு ஒரு வழக்கமான நடைமுறை என்று ஆகிவிட்டது.  ஒவ்வொரு ஆண்டும் சந்தையில் ஏதாவது புதிதாக இருக்கிறது, ஒவ்வொரு ஆண்டும் செல்ல வேண்டும் என்ற ஆர்வம் கூடுகிறது.
 
உழவர் சந்தையில் பல கலைப்பொருட்களும் இருக்கும்.  கம்பளி ஆடைகள், ஓவியங்கள், அலங்கார அணிகலன்கள் எனப் பல கலைப்படைப்புகள் இருக்கும்.  அந்தக் கலைப்பொருட்களை நம் கண்முன் செய்துகொண்டு இருப்பார்கள்.  அவர்களுடன் பேசி அதைப்பற்றி மேலும் தெரிந்து கொள்ளலாம்.  கலைஞர்கள் ஆர்வத்துடன் விளக்குவதைக் கேட்கக் கேட்க நமக்கும் அந்தக் கலையின்மீது ஆர்வம் தொற்றிக்கொள்ளும்.
