கோடையில் படகுச் சவாரி செல்வோம்.  பற்பல படகுகளில் சவாரி செய்துள்ளேன்.  அமர்ந்துகொண்டு காலால் மிதிவண்டிபோல மிதித்து ஓட்டும் படகு சவாரிதான் எனக்கு மிகவும் பிடிக்கும்.  ஏரி நீரில் இந்தப் படகில் ஒருமணி நேரம் பயணம் செய்வோம்.  ஒரு கரையிலிருந்து மறு கரைவரை சென்று திரும்புவோம்.  படகு நீரில் மிதந்து அலைகளை எழுப்பிச் செல்வதும், இதமான காற்றும், பேசிக்கொண்டே போவதும் நன்றாக இருக்கும்.
ஒருவர் மட்டும் நின்று கொண்டு செல்லும் படகை (surfboard) ஓட்ட வேண்டும் என்று எனக்கு ஆர்வம்.  அந்தப் படகை ஓட்ட எனக்கு இன்னும் கொஞ்சம் வயது ஆக வேண்டும்.  அதுவரை நான் இந்த மிதிபடகில்தான் பயணம் செய்ய வேண்டும்.
துடுப்புப் படகை (Row boat) ஓட்ட முயற்சி செய்துள்ளேன்.  ஆனால் அதற்கு மிகுந்த உடல் வலிமை வேண்டும்.  அந்தத் துடுப்பை தூக்குவதற்கே என் சக்தி முழுவதும் போகும், அதன்பின் தண்ணீரை உந்தித் தள்ள வேண்டும்.  நான் ஒருமுறை முயற்சித்துவிட்டு அப்பாவிடம் விட்டுவிட்டேன்.
சில நேரங்களில் நாங்கள் மோட்டார்ப் படகில் பயணம் செய்வோம்.  மோட்டார்ப் படகில் வேகமாகச் செல்ல, பின்னால் நீர் பாய்ந்து செல்வதைப் பார்க்க அழகாக இருக்கும்.  மிகப்பெரிய ஒரு மோட்டார்ப் படகில் நாங்கள் இரண்டு குடும்பங்கள் ஒன்றுசேர்ந்து சென்றோம்.  அதிகச் சத்தத்தில் இசையை மீட்டியபடி மகிழ்வாகப் பாடி வேகவேகமாகப் படகு ஓட்டி மகிழ்ந்தோம்.
 
சியாட்டில் பகுதியில் இருக்கும் சில தீவுகளுக்கு இடையே இயங்கும் பெரிய படகுகள் (ferry) இருக்கிறது. இரண்டு அடுக்குகள் கொண்ட இந்தப் பெரிய படகுகள் மக்கள் பயணத்துக்காகத் தினமும் செல்லும் படகுகள்.  இவற்றில் நூற்றுக்கணக்கான மக்கள் பயணம் செய்வார்கள்.   இந்தப் படகில் சாளரத்தின் (ஜன்னல்) அருகில் உள்ள இருக்கையில் அமர்ந்து பயணம் செய்வதும்.  படகின் நுனிப்பகுதியில் நின்று பயணம் செய்வதும் எனக்கு மிகவும் பிடிக்கும்.  படகின் நுனியில் நிற்கையில் காற்றின் வேகம் அதிகமாக இருக்கும்.  குளிர் காற்றில் நீண்ட நேரம் நிற்க முடியாது.  ஆனாலும் அங்கு நின்று பயணம் செய்வது ஒரு சாகச உணர்வைத் தரும்.
தீவுகளுக்கு இடையே செல்லும் பெரும் பயணப்படகுகளில் (ferry) மகிழுந்து வாகனங்களையும் படகில் ஏற்றிவிடுவார்கள்.  நாம் நம் மகிழுந்தைப் படகில் ஏற்றி நிறுத்திவிட்டு, மேல் அடுக்கில் இருக்கையில் அமர்ந்து பயணம் செய்யலாம்.  பயணத்தின் இறுதியில் மகிழுந்தில் ஏறி நம் பயணத்தைத் தொடங்கலாம்.   இந்தப் படகுகள் மிகப்பெரிய கட்டடம் நகர்வது போல இருக்கும்.  படகில் உணவு உண்ணக் கூடம்,  கடைகள், நீண்ட இருக்கைகள்,  நடைபாதை,  படகின் விளிம்பில் நின்று இயற்கையை இரசிக்க இடம் என மிகப் பிரம்மாண்டமாக இருக்கும்.  இந்தப் பெரிய படகில் பயணம் செய்வது மிகச்சிறந்த அனுபவமாக இருக்கும்.
பல நாட்கள் பயணக்கப்பலில் தங்கி பயணம் செய்யும் உல்லாசப் (cruise) பயணங்கள் இன்னும் மகிழ்வைத் தரக்கூடியவை.  கப்பலில் தங்கி உண்டு, உறங்கி, கேளிக்கை விளையாட்டுகள் விளையாடி மகிழ்வாகப் பல நாட்கள் பயணம் செய்வது முற்றிலும் புதிய அனுபவம்.  கப்பல் பயணம் உல்லாசம் நிறைந்ததாக இருக்கும்.  நாங்கள் இரண்டு முறை இம்மாதிரியான பயணத்தை மேற்கொண்டோம்.  ஒன்று அமெரிக்கா கனடாவுக்கு இடையே, மற்றொன்று அமெரிக்கா மெக்சிகோவுக்கு இடையே.  இரண்டு பயணங்களும் மிகுந்த மகிழ்வைத் தந்தன.  மீண்டும் மீண்டும் செல்ல வேண்டும் என்ற ஆர்வத்தை ஏற்படுத்துகின்றன.
தண்ணீரில் பயணம் சிறிய படகானாலும், மிகப்பெரிய கப்பலானாலும் எல்லாம் தரும் உற்சாகமே!  
 
படகுப் பயணம் என்றதும் மீனவர்கள் நினைவு வருகிறது. உப்புக்கடலில் மீன்பிடிக்கும் மீனவர்கள் நமக்கான மீன் உணவைச் சாத்தியமாக்குகின்றனர்.  கடலில் மீன்பிடிப்பது சவாலான செயலாகும்.  மழை, காற்று என இயற்கைச் சீற்றங்களைத் தாண்டிச் செய்யக்கூடிய பெரும் செயல்.  நமக்காகச் சவால்களை எதிர்கொண்டு நமக்குச் சுவையான மீன்களை அளிக்கும் மீனவர்களை நன்றியோடு எண்ணிப்பார்க்கிறேன்.
